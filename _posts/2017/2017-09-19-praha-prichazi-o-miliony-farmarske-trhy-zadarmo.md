---
layout: post
category: CLANKY
title: "Praha přichází o miliony. Všechny peníze shrábne provozovatel trhů"
date: 2017-09-19T15:50:00+02:00
author: Adam Zábranský
image: trhy.jpg
tags: farmarske-trhy
---

Magistrát na podnět pražského zastupitele za Piráty Jakuba Michálka šetřil kauzu farmářských trhů na Náměstí Republiky. Městská část Praha 1 poskytla v roce 2012 firmě Delicato centrum zdarma plochu u rušné stanice metra, aby tam firma pořádala farmářské trhy. Farmářské trhy jsou přitom komerční záležitostí, za kterou jejich provozovatelé běžně platí peníze, a to i na místech, která nejsou tak rušná. Například na Náplavce či Jiřího z Poděbrad provozovatelé platí městu přes milion korun ročně, a to tam trhy nejsou zdaleka tak časté. 

> „Nedává smysl, aby v samém centru Prahy provozovatel farmářského trhu neplatil nic. Od prodejců vybere velké peníze, z nichž část by měla skončit v městském rozpočtu. Místo toho skončí všechny v kapse provozovatele, pokud se o ně tedy nepodělí s lidmi, kteří mu tento královský obchod zařídili,“ kritizuje Jakub Michálek. 

Magistrát pochybení Prahy 1 odmítl s konstatováním, že neexistují jednotná pravidla pro organizování farmářských trhů a Praha 1 chtěla oživit veřejný prostor a reagovala na společenskou poptávku. Piráti toto odůvodnění považují za absurdní. „Farmářské trhy považujeme za záslužnou aktivitu. To ale nic nemění na tom, že to je byznys jako každý jiný. Když dá Praha provozovateli trhů exkluzivní pozemek zdarma, nepovede to ke snížení cen ve stáncích. Nájemce ze stánkařů vytáhne tolik peněz, kolik to půjde,“ shrnuje podstatu problému Jakub Michálek, lídr pražské kandidátky Pirátů do sněmovních voleb. Pražský zastupitel za Piráty Adam Zábranský na tuto kauzu upozornil již více než před rokem a od té doby se nic nezměnilo.

### Doplnění

Během jednání Rady schválilo vedení města rovněž návrh mimořádné dotace v oblasti sportu. Místo původní dlouholeté smlouvy mají dostat motorky mimořádnou jednorázovou dotaci 800 000 Kč (Memoriál Luboše Tomíčka) a Laver Cup 3 300 000 Kč. Tyto smlouvy však musí schválit zastupitelstvo, které je však bude projednávat až v listopadu, a tedy smlouvy budou uzavřeny nejpozději v listopadu, zatímco turnaj Laver Cup se hraje tento víkend. 

Praha proto poskytne dotaci na Laver Cup v době, kdy už proběhl, a o kterou si provozovatel zvýší svůj zisk. Ze strany pražské koalice je to jednak neseriózní vůči provozovateli, který potřebného dodavatele nedokázal dojednat včas, ale i neseriózní vůči zastupitelstvu, které bude stavěno před hotovou věc. Je rovněž právně pochybné uzavírat smlouvu na něco, co už proběhlo. 
